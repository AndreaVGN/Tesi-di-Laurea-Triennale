**Abstract**

L’Industria 4.0 rappresenta una rivoluzione nell’ambito industriale, caratterizzata dall’uso di tecnologie digitali avanzate nei processi produttivi. L’obiettivo dell’Industria 4.0 è creare fabbriche intelligenti e connesse, in grado di operare in modo autonomo, comunicando tra di loro e adattandosi dinamicamente alle esigenze del mercato, aumentando così l’efficienza e la competitività dell’industria.

L’Intelligenza Artificiale (AI) e l’Intelligenza Artificiale spiegabile (XAI), svolgono un ruolo cruciale in questo contesto: la prima permette di ottimizzare i processi produttivi e decisionali attraverso l’impiego di algoritmi avanzati, mentre la seconda consente agli operatori del settore di comprendere il funzionamento che si cela dietro a questi sistemi intelligenti, facilitando l’adozione e l’integrazione dell’IA nell’Industria 4.0 e promuovendo una collaborazione più efficace tra umani e macchine.

Il lavoro di questa tesi si concentra in particolare sullo studio del rilevamento delle anomalie (anomaly detection): una tecnica di analisi di comportamenti anomali all’interno un processo industriale, al fine di prevedere malfunzionamenti nei macchinari industriali e garantire un’alta efficienza dell’intero ciclo produttivo.

L’obiettivo è stato analizzare un insieme di dati elaborati provenienti dal settore delle lavanderie industriali, cercando di rilevare quando un gruppo di dati nello specifico potesse essere definito “anomalo” rispetto a tutti gli altri valori. Per fare questo lavoro sono stati usati inizialmente due algoritmi di AI: MLP (Multilayer Perceptron), basato su rete neurale artificiale, ed Isolation Forest, basato invece su alberi decisionali e sviluppato in particolare per studiare il problema riguardante il rilevamento di anomalie. In seguito, tramite alcune tecniche di XAI, l’analisi si è concentrata sul capire quale delle singole grandezze del dataset avessero un’importanza relativa maggiore nel determinare un’anomalia. Nello specifico, l’impiego di alcune librerie durante questa analisi ha reso necessaria l’estensione di alcune funzionalità del modello Isolation Forest. Questo ha portato ad un ulteriore sviluppo del lavoro, con l’obiettivo di trovare una soluzione che potesse integrarsi con il modello preesistente, dovendo poi testarla valutando il suo funzionamento anche in maniera più sistematica. 

Grazie all’utilizzo di tecniche di XAI è stato possibile ottenere una maggiore comprensione dei dati e fornire anche alcune spiegazioni sui due modelli utilizzati, rapportando l’efficacia di ognuno di essi in funzione del problema del rilevamento delle anomalie e dei dati analizzati.
